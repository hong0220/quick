<html>
	<meta http-equiv="Content-Type" content="text/html; charset=UTF-8">
	<style type="text/css">
		.complete .x-tree-node-anchor span {
			text-decoration: line-through;
	        color: #777;
	    }
	</style>
<body>
	<div >
　　美人赋 <br><br>

　　赋/[汉]司马相如 <br><br>

　　司马相如美丽闲都，游于梁王，梁王悦之。邹阳谮之于王曰：“相如美则美矣，然服色容冶，妖丽不忠，将欲媚辞取悦，游王后宫，王不察之乎？”<br><br>

　　王问曰：“子好色乎？”相如曰：“臣不好色也。”王曰：“子不好色，何若孔墨乎？” <br><br>

　　相如曰：“古之避色，孔墨之徒，闻齐馈女而遐逝，望朝歌而回车。譬于防火水中，避溺山隅，此乃未见其可欲。何以明不好色乎？ <br><br>

　　“若臣者，少长西土，鳏处独居。室宇辽廓，莫与为娱。臣之东邻有一女子，云发丰艳，蛾眉皓齿。颜盛色茂，景曜光起。恒翘翘而西顾，欲留臣而共止。登垣而望臣三年于兹矣。臣弃而不许。 <br><br>

　　“窃慕大王之高义，命驾东来。途出郑卫，道由桑中。朝发溱洧，暮宿上宫。上宫闲馆，寂寞云虚。门阁昼掩，暧若神居。 <br><br>

　　“臣排其户而造其堂，芳香芬烈，黼帐高张。有女独处，宛然在床，奇葩逸丽，淑质艳光。睹臣迁延，微笑而言曰：‘上客何国之公子，所从来无乃远乎？’遂设旨酒、进鸣琴。 <br><br>

　　“臣遂抚弦，为《幽兰》《白雪》之曲。女乃歌曰：‘独处室兮廓无依，思佳人兮情伤悲。有美人兮来何迟，日既暮兮华色衰。敢托身兮长自私。’玉钗挂臣冠，罗袖拂臣衣。 <br><br>

　　“时日西夕，玄阴晦冥。流风惨冽，素雪飘零。闲房寂谧，不闻人声。于是寝具既设，服玩珍奇；金鉔薰香，黼帐低垂；裀襦重陈，角枕横施。女乃弛其上服，表其亵衣。皓体呈露，弱骨丰肌。时来亲臣，柔滑如脂。 <br><br>

　　“臣乃气服于内，心正于怀。信誓旦旦，秉志不回。翻然高举，与彼长辞。”<br><br>
	</div>
</body>
</html>